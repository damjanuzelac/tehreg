# Vrste projekata

### 37. Vrste projekata

Idejni \(ZoPU-zakon o prostornom uređenju\), glavni, tipski, izvedbeni, projekt uklanjanja \(svi ostali su definirani u ZoG\)

### 38. Elaborati uz glavni projekt

Elaborat je pismeni sastavak u kojemu se neki predmet temeljito stručno raščlanjuje i obrazlaže. Izradi glavnog projekta i pojedinih projekata koje sadrži prethodi izrada elaborata:

1. krajobraznog elaborata
2. geomehaničkog elaborata
3. prometnog elaborata
4. elaborata tehničko‐tehnološkog rješenja
5. elaborata zaštite od požara
6. elaborata zaštite na radu
7. elaborata zaštite od buke
8. konzervatorskog elaborata
9. drugog potrebnog elaborata.

### 39. Što je bitno za elaborate?

Izrada elaborata prethodi izradi glavnog projekta. U njima se tehnološki raščlanjuje i obrazlaže neki predmet. Dijelovi glavnog projekta upućuju na podatke iz elaborata.

### 40. Glavni projekt ⭐

**Glavni projekt** je **skup međusobno usklađenih projekata kojima se daje tehničko rješenje građevine i dokazuje ispunjavanje temeljnih zahtjeva** za građevinu te drugih propisanih i određenih zahtjeva i uvjeta.

Glavni projekt za građenje građevine za koju se prema posebnom zakonu **izdaje lokacijska dozvola** izrađuje se:

* u skladu s lokacijskim uvjetima određenim tom dozvolom,
* posebnim uvjetima koji se utvrđuju u postupku procjene utjecaja na okoliš i u postupku ocjene prihvatljivosti zahvata za ekološku mrežu,
* posebnim propisima, ZOG, tehničkim propisima i drugim propisima donesenim na temelju ovoga Zakona, drugim propisima kojima se uređuju zahtjevi i uvjeti za građevinu
* pravilima struke.

Glavni projekt za građenje građevine za koju se prema posebnom zakonu **NE izdaje lokacijska dozvola** izrađuje se u skladu:

* s uvjetima za građenje građevina propisanim prostornim planom,
* posebnim uvjetima, ZOG, tehničkim propisima i drugim propisima donesenim na temelju ovoga Zakona,
* drugim propisima kojima se uređuju zahtjevi i uvjeti za građevinu te pravilima struke.

**Glavni projekt** ovisno o vrsti građevine, odnosno radova **sadrži**:

1. **arhitektonski projekt**
2. **građevinski projekt**
3. **elektrotehnički projekt**
4. **strojarski projekt**
5. **geodetski projekt**

Glavni projekt za zgradu **razvrstanu 3. skupinu** građevina sadrži samo:

* ~~geodetski projekt~~ \(briše se prema izmjenama i dopunama ZOG\) 🆕
* arhitektonski projekt i/ili građevinski projekt

**Izradi glavnog projekta**, ovisno o vrsti građevine, odnosno radova, **prethodi izrada:**

* **krajobraznog elaborata**
* **geomehaničkog elaborata**
* **prometnog elaborata**
* **elaborata tehničko-tehnološkog rješenja**
* **elaborata zaštite od požara**
* **elaborata ZNR**
* **elaborata zaštite od buke**
* **konzervatorskog elaborata**
* **drugog potrebnog elaborata.**

Elaborat je pismeni sastavak u kojemu se neki predmet temeljito stručno raščlanjuje i obrazlaže.

**U glavnom projektu moraju**:

* biti navedeni podaci potrebni za izračun komunalnog i vodnog doprinosa.
* sadržavati i podatke iz elaborata koji su poslužili kao podloga za njihovu izradu te projektirani vijek uporabe građevine i uvjete za njezino održavanje.

**Geodetski projekt -** **sastavni dio glavnog projekta** za koji se **NE izdaje lokacijska dozvola**, a kojom se **određuje formiranje građevne čestice.**

* **prikazuje smještaj jedne ili više građevina na građevnoj čestici te oblik i veličinu građevne čestice čije se formiranje određuje građevinskom dozvolom.**
* na temelju geodetskog projekta **međusobno se usklađuje stanje u katastru, zemljišnoj knjizi i naravi**, ako je to potrebno, te se **provodi formiranje građevne čestice u katastru**, **iskolčenje građevine i evidentiranje građevine u katastru**, bez izrade dodatnih snimaka i elaborata te izdavanja potvrda.

🆕 **Smještaj građevine unutar obuhvata zahvata u prostoru i obuhvat zahvata u prostoru** u glavnom projektu čiji **sastavni dio nije geodetski projekt** prikazuju se u arhitektonskom, odnosno građevinskom projektu, ovisno o vrsti i veličini zahvata u prostoru **na kopiji katastarskog plana, Hrvatskoj osnovnoj karti \(M 1:5000\), na ortofoto karti odgovarajućeg mjerila i/ili odgovarajućim koordinatama**

**Obuhvat zahvata u prostoru u kojemu se gradi građevina**, ovisno o vrsti građevine, određuje kao **trasa, koridor, odnosno površina katastarskih čestica** i/ili njezinih dijelova određen na odgovarajući način.

🆕 **Smještaj građevine unutar obuhvata zahvata u prostoru** za građevinu za koju se lokacijskom dozvolom određuje obuhvat zahvata u prostoru unutar kojega se **parcelacijskim elaboratom formira građevna čestica**, prikazuje se na podlozi tog parcelacijskog elaborata koji je **ovjeren od tijela nadležnog za državnu izmjeru i katastar** nekretnina i **potvrđen od Ministarstva**, odnosno upravnog tijela koje je izdalo lokacijsku dozvolu

Glavni projekt za građenje građevine za koju se ne izdaje građevinska dozvola izrađuje se u skladu s tehničkim propisima i drugim propisima kojima se uređuju zahtjevi i uvjeti za građevinu te ne smije biti protivan prostornom planu.

### **SASTAVNI DIJELOVI GLAVNOG PROJEKTA** 

prema Pravilniku o obveznom sadržaju i opremanju projekata:



**OPĆI DIO:**

1. naslovnica
2. popis suradnika,
3. popis svih mapa projekta, uz navođenje projektanata koji su ih izradili
4. sadržaj mape

**TEHNIČKI DIO:**

TEKSTUALNI DIO:

1. tehnički opis
2. dokazi o ispunjavanju temeljnih i dr. zahtjeva \(proračuni i dr. metode\)
3. program kontrole i osiguranja kvalitete \(procedure osiguranja kvalitete, program ispitivanja i dr.\)
4. iskaz procijenjenih troškova građenja
5. posebni tehnički uvjeti građenja, posebni tehnički uvjeti za gospodarenje građevnim otpadom, posebni tehnički uvjeti za gospodarenje opasnim otpadom \(ako se pojavljuje\)

GRAFIČKI PRIKAZI:

1. SITUACIJA
2. NACRTI \(tlocrti, presjeci, pogledi i dr. nacrti ovisno o vrsti građevine\)
3. NACRTI uređenja građevne čestice
4. SHEME, IZOMETRIJE I DR. PRIKAZI
5. DR. GRAF. PRIKAZI koji na primjeren način prikazuju tehničko rješenje građevine



### 41. 🆕 Posebni uvjeti, koga možemo pitati koji nam trebaju 

Investitor može u svrhu izrade glavnog projekta za građenje građevine za koju se prema posebnom zakonu ne izdaje lokacijska dozvola od upravnog tijela zatražiti da ga obavijesti **od** **kojih javnopravnih tijela je potrebno pribaviti posebne uvjete** u skladu s kojima mora biti izrađen glavni projekt – **obavijest o uvjetima za izradu glavnog projekta**.

#### **a\) Utvrđivanje posebnih uvjeta i potvrda glavnog projekta za građenje građevine za koju se NE izdaje lokacijska dozvola**

* **Javnopravno tijelo \(JT\)** po zahtjevu investitora utvrđuje posebne uvjete u slučaju u kojem je to propisano posebnim propisom
* u zahtjevu za utvrđivanje posebnih uvjeta navode se podaci koji su u potrebni za utvrđivanje posebnih uvjeta ili se uz zahtjev prilaže opis i grafički prikaz namjeravanog zahvata u prostoru, a kojega izrađuje ovlašteni arhitekt/inženjer odgovarajuće struke
* JT dužno je na zahtjev investitora utvrditi posebne uvjete ili zahtjev za njihovo utvrđivanje rješenjem odbiti u roku od 15 dana od dana primitka urednog zahtjeva
* JT od investitora ne može u svrhu utvrđivanja posebnih uvjeta tražiti plaćanje predujma troškova, odnosno troškova utvrđivanja posebnih uvjeta, osim plaćanja upravne pristojbe niti dostavu, odnosno izradu drugih dokumenata ili elaborata, osim opisa i grafičkog prikaza namjeravanog zahvata u prostoru ili elaborata koji je prema posebnom zakonu uvjet za utvrđivanje posebnih uvjeta
* JT dužno je na zahtjev investitora izdati potvrdu glavnog projekta koji je izrađen u skladu s posebnim uvjetima u roku od petnaest dana od dana primitka urednog zahtjeva
* Ako glavni projekt nije izrađen u skladu s posebnim uvjetima JT dužno je investitora pozvati da projekt uskladi te pri tome navesti i obrazložiti u pogledu čega i kojeg pitanja projekt nije usklađen s posebnim uvjetima
* Investitor je dužan glavni projekt uskladiti s posebnim uvjetima te isti dostaviti JT radi izdavanja potvrde glavnog projekta u roku od petnaest dana od dana zaprimanja poziva za usklađenje projekta.
* Ako investitor uskladi glavni projekt s posebnim uvjetima JT dužno je izdati potvrdu glavnog projekta te istu dostaviti investitoru u roku od petnaest dana od dana primitka usklađenog glavnog projekta, a ako ne uskladi, zahtjev za izdavanje potvrde glavnog projekta se odbija rješenjem

**NAPOMENA**: prema izmjenama i dopunama **uvjeti priključenja** **su posebni uvjeti kojima se određuje tehnička mogućnost i tehnički uvjeti priključenja građevine na infrastrukturu**

#### **b\) Potvrda glavnog projekta za građenje građevine za koju se izdaje lokacijska dozvola**

Potvrdom glavnog projekta za građenje građevine za koju se prema posebnom zakonu izdaje lokacijska dozvola potvrđuje se da je glavni projekt izrađen u skladu s posebnim uvjetima određenim lokacijskom dozvolom. Potvrda glavnog projekta izdaje se prije pokretanja postupka za izdavanje građevinske dozvole.

Možemo pitati tijelo graditeljstva od kojih javnopravnih tijela moramo tražiti posebne uvjete.

### 42. Program kontrole i osiguranja kvalitete, što u njega ide, gdje naći što treba sadržavati?

Program kontrole i osiguranja kvalitete mora sadržavati pregled i specificirana svojstva svih građevnih i drugih proizvoda te predgotovljenih elemenata koji se ugrađuju u građevinu, kao i opis potrebnih ispitivanja i zahtijevanih rezultata kojima se dokazuje tražena kvaliteta i ispunjavanje temeljnih zahtjeva.

Program kontrole i osiguranja kvalitete u odgovarajućem projektu pojedine struke **sadrži:**

1. svojstva bitnih značajki koje moraju imati građevni i drugi proizvodi koji se ugrađuju
2. potrebna ispitivanja i postupke dokazivanja uporabljivosti građevnih i drugih proizvoda za one proizvode koji su izrađeni na gradilištu pojedinačne građevine u koju će biti ugrađeni,
3. potrebna ispitivanja i postupke dokazivanja tehničke i/ili funkcionalne ispravnosti projektiranog dijela
4. zahtjeve koji moraju biti ispunjeni tijekom izvođenja projektiranog dijela građevine, a koji imaju utjecaj na postizanje propisanih tehničkih i/ili funkcionalnih svojstava tog dijela građevine, te na ispunjavanje temeljnih zahtjeva za građevinu u cjelini,
5. postupke ispitivanja projektiranih i izvedenih dijelova građevine koji se provode prije uporabe i kod pune zaposjednutosti,
6. detaljan opis pokusnog rada kojim se mora prikazati potrebna ispitivanja ispunjavanja temeljnih zahtjeva za građevinu, predviđene rezultate ispitivanja i predviđeno vrijeme trajanja pokusnog rada, ako za projektirani dio građevine postoji potreba pokusnog rada,
7. zahtjeve učestalosti periodičnih pregleda tijekom uporabe, a u svrhu održavanja dijela građevine, pregled i opis potrebnih kontrolnih postupaka ispitivanja i zahtijevanih rezultata kojima će se dokazati sukladnost s projektom predviđenim svojstvima,
8. druge uvjete značajne za ispunjavanje drugih propisanih zahtjeva,
9. popis propisa i norma čiju primjenu program kontrole i osiguranja kvalitete određuje.

Ako u programu kontrole i osiguranja kvalitete nije drukčije navedeno, provedba **potrebnih ispitivanja i postupaka dokazivanja smatra se kontrolnim ispitivanjima odnosno kontrolnim postupcima** čiju provedbu određuje nadzorni inženjer.



### 43. Tipski projekt ✨

Za **predgotovljene dijelove građevine** za koje je **dokazano da se izvode prema ZOG** o čemu je Ministarstvo izdalo rješenje, nije potrebno to ponovno dokazivati u glavnom projektu.

* može biti sastavni dio arh, građ, el ili strojarskog projekta

**Zahtjevu za izdavanje rješenja o tipskom projektu** podnositelj zahtjeva **prilaže:**

1. najmanje tri primjerka tipskog projekta koji sadrži sve dijelove propisane za glavni projekt, **osim dijelova koji se odnose na lokacijske uvjete, uvjete priključenja i posebne uvjete koji ovise o lokaciji građevine**
2. pisano izvješće o kontroli tipskog projekta ako je kontrola propisana
3. pisano izvješće i potvrdu o nostrifikaciji ako je projekt izrađen prema stranim propisima i
4. posebne uvjete, odnosno potvrde javnopravnih tijela, osim uvjeta priključenja, propisane posebnim propisima na čiji djelokrug tehničko rješenje iz tipskog projekta može imati utjecaj.

Tipski projekt koji nije sastavni dio glavnog projekta ne može se rabiti ako se promijeni propis u skladu s kojim je tipski projekt izrađen. Ministarstvo vodi evidenciju o izdanim rješenjima o tipskom projektu.



### 44. Razlika tipskog i glavnog projekta

Za tipski projekt je već dokazano da zadovoljava temeljne, posebne i ostale zahtjeve i uvjete, ZoG i ostale propise pa ih nije potrebno još jednom dokazivati dok se glavnim projektom dokazuje zadovoljavanje tih zahtjeva. Tipski projekt sadrži dijelove kao i glavni projekt **osim** dijelova koji se odnose na **lokacijske uvjete, uvjete priključenja i posebne uvjete koji ovise o lokaciji građevine.**

p.s. _Teta je bila jako zadovoljna kad sam rekla uvjeti priključenja._

\_\_

### 45. Za što se sve može koristiti tipski projekt?

Tipski projekt može se koristiti za dijelove pojedine građevine, sklopove građevine i za cijele građevine _\(primjer su tipski projekti novih kuća koje se grade za ljude kojima su poplave uništile kuće, jer se par stotina objekata gradi na temelju desetak različitih projekata\)._

\_\_

### 46.  Izvedbeni projekt 🔨

**Izvedbenim projektom** **se razrađuje tehničko rješenje dano glavnim projektom.**

* mora biti izrađen u **skladu s glavnim projektom**, a izrađuje se:
  * **za građenje građevina 1. skupine**
  * ako je to **određeno glavnim projektom** \(projektant Gl.Pr. može propisati obvezu izrade Izv.Pr.\) 🆕
  * kada su to ugovorili **investitor i izvođač** ugovorom o građenju.

Izrada izvedbenog projekta **može** se prilagoditi dinamici građenja građevine.

Izrada izvedbenog projekta **treba pratiti etapnost odnosno faznost građenja građevine**.

Izvedbeni projekt **mora**, ovisno o uvjetima, sadržavati detaljnije opise i dodatne računske provjere.

Izvedbeni projekt **može** sadržavati i detaljniju razradu programa kontrole i osiguranja kvalitete.



### 47. Uklanjanje građevine

**Uklanjanje građevine** ili njezina dijela je izvedba radova razgradnje građevine ili njezina dijela s mjesta na kojem se nalazi, uključivo i gospodarenje zatečenim otpadom u građevini i na građevnoj čestici, te građevnog materijala i građevnog otpada nastalog razgradnjom građevine sukladno propisima koji uređuju gospodarenje otpadom, te dovođenje građevne čestice, odnosno zemljišta na kojemu se nalazila građevina u uredno stanje

Uklanjanju građevine ili njezina dijela **može se pristupiti na temelju projekta uklanjanja građevine** nakon što je **tijelu graditeljstva pisano prijavljen početak** radova na uklanjanju građevine.

Projekt uklanjanja građevine **nije potreban**:

* za uklanjanje jednostavnih građevina i radova za koje se ne izdaje lokacijska dozvola
* ako građevinu uklanja građevinska inspekcija na temelju rješenja kojim je naređeno uklanjanje građevine.

🏛 Na uklanjanje građevine koja je upisana u Registar kulturnih dobara Republike Hrvatske osim ZOG primjenjuje se i zakon kojim se uređuje zaštita i očuvanje kulturnih dobara.

**U prijavi početka radova na uklanjanju** **građevine vlasnik je dužan navesti projektanta** koji je izradio projekt uklanjanja, **oznake tog projekta, izvođača i nadzornog inženjera**.

**Tijelo graditeljstva dužno je u roku od 5 dana** tome obavijestiti:

* MUP, građevinsku inspekciju,inspekciju rada,
* a građevinsku inspekciju i o projektantu i oznakama projekta uklanjanja građevine.

Prilikom uklanjanja građevina **ne smije se** utjecati na stabilnost okolnog i drugog zemljišta i/ili ispunjavanje temeljnih zahtjeva drugih građevina niti ugroziti život i zdravlje ljudi ili drugi javni interes, a s **građevnim otpadom** nastalim uklanjanjem građevine mora se postupati prema ZOG i zakona kojim se uređuje gospodarenje otpadom.

**Stručni nadzor građenja ne provodi** se prilikom uklanjanja jednostavnih građevina za koje se ne izdaje lokacijska dozvola ili građevina koje uklanja građevinska inspekcija.

Prilikom uklanjanja drugih građevina ili njihovih dijelova **stručni nadzor** provodi se samo u odnosu na mehaničku otpornost i stabilnost te očuvanje zdravlja ljudi i zaštite okoliša.



### 48.  Projekt uklanjanja građevine 💣

**Projekt uklanjanja građevine** je projekt kojim se:

* **tehnički razrađuju rješenja**, **postupak i način uklanjanja građevine** i stvari koje se nalaze u građevini,
* prethodno rješavanje pitanja **odvajanja priključaka građevine** na energetsku i/ili drugu infrastrukturu,
* **sigurnosne mjere**,
* **mjere gospodarenja otpadom, oporabe i/ili zbrinjavanja otpada iz građevine** i otpada nastalog uklanjanjem građevine sukladno propisima koji uređuju gospodarenje otpadom
* **odvoz i zbrinjavanje građevinskog materijala** nastalog uklanjanjem građevine.

**Sadrži:**

1. nacrte, proračune i/ili druge inženjerske dokaze da tijekom uklanjanja neće doći do gubitka stabilnosti konstrukcije kojim bi se ugrozio život i zdravlje ljudi ili okoliš
2. tehnički opis uklanjanja građevine ili njezina dijela i način gospodarenja građevnim materijalom i otpadom nastalim uklanjanjem građevine i uređenja građevne čestice, odnosno obuhvata zahvata u prostoru nakon uklanjanja građevine ili njezina dijela
3. proračun stabilnosti okolnog i drugog zemljišta i/ili okolnih i drugih građevina ako uklanjanje građevine ili način njezina uklanjanja utječe na stabilnost tog zemljišta i/ili ispunjavanje temeljnih zahtjeva tih građevina.

Projekt uklanjanja građevine **podliježe kontroli projekata u odnosu na mehaničku otpornost i stabilnost** ako način uklanjanja i/ili uklanjanje građevine utječe na stabilnost okolnog i drugog zemljišta i/ili ispunjavanje temeljnih zahtjeva drugih građevina.

### 49. Kontrola projekata

**Kontrola glavnog projekta, izvedbenog projekta, tipskog projekta i projekta uklanjanja građevine**, ovisno o značajkama građevine, odnosno predgotovljenog dijela građevine, **mora se provesti s obzirom na mehaničku otpornost i stabilnost.**

Revident je dužan nakon što obavi kontrolu projekta sastaviti o tome pisano izvješće i ovjeriti dijelove projekta na propisan način.

U izvješću o obavljenoj kontroli revident može zahtijevati da obavi pregled radova u određenoj fazi građenja. U tom slučaju investitor je dužan revidentu pravodobno omogućiti pregled radova. Revident potvrđuje provedbu pregleda radova upisom u građevinski dnevnik.

Sadržaj, način i opseg obavljanja kontrole projekta, način i značenje ovjere kontroliranog projekta od strane revidenta te popis građevina, odnosno radova za koje je obvezatna kontrola projekta i način verifikacije podataka značajnih za kontrolu tih građevina, odnosno radova propisuje ministar pravilnikom.

### 50. Postoje li revidenti strojarskih projekata \(glavnih i izvedbenih\) i projekata izvedenog stanja?

Odredbama _članka 94. Zakona o gradnji \(NN 153/13\)_, propisano je da se kontrola glavnog projekta, tipskog projekta i projekta uklanjanja građevine, ovisno o značajkama građevine, odnosno predgotovljenog dijela građevine, mora provesti s obzirom na mehaničku otpornost i stabilnost. **Ne postoji za strojarske i za izvedbene.**

### 51. Nostrifikacija 🚩

**Glavni projekt i izvedbeni projekt izrađen prema stranim propisima** smatra se projektom izrađenim prema Zakonu o gradnji ako je **provedeno utvrđivanje njegove usklađenosti s hrvatskim propisima i pravilima struke** \(nostrifikacija\).

**Glavni projekt i izvedbeni projekt**, odnosno njihovi dijelovi **moraju biti prevedeni na hrvatski jezik prije nostrifikacije**. Uz prijevod na hrvatski jezik projekt može zadržati izvorni tekst na stranom jeziku.

Iznimno, dijelovi projekta koji uglavnom sadrže brojčane podatke \(informatički ispisi statičkog proračuna i sl.\) ne moraju biti prevedeni na hrvatski jezik.

**Nostrifikaciju projekta** u okviru zadaća svoje struke **provodi osoba koja prema posebnom zakonu ima pravo uporabe strukovnog naziva ovlašteni arhitekt ili ovlašteni inženjer**, odnosno **pravna osoba koja ima zaposlenu osobu koja ima pravo uporabe tog strukovnog naziva**.

**Osoba koja obavi nostrifikaciju** dužna je o tome na propisani način **sastaviti pisano izvješće, ovjeriti projekt i dati izjavu**.

U slučaju da projektu koji se nostrificira **nedostaju propisani dijelovi**, **osoba koja provodi nostrifikaciju može izraditi te dijelove projekta.**

