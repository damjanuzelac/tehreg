# Sudionici u gradnji

## 24. Sudionici u gradnji

Investitor, projektant, izvođač, nadzorni inženjer, revident

## 25.     Investitor 🧐

**Investitor** **je pravna ili fizička osoba** u čije ime se gradi građevina.

**Projektiranje, kontrolu i nostrifikaciju projekata, građenje i stručni nadzor** građenja mora pisanim **ugovorom** povjeriti osobama koje ispunjavaju uvjete za obavljanje tih djelatnosti. Dužan je  **osigurati stručni nadzor** građenja građevine, a u slučaju kad je **investitor ujedno i izvođač** mora stručni nadzor građenja povjeriti **drugoj osobi**

Fizička osoba koja je **investitor građevine iz 3. skupine** **za svoje potrebe** može sama izraditi cijeli **glavni projekt, osim geodetskog projekta**, i obavljati stručni nadzor građenja ako ima završen DSS, PsveS ili PstrS arhitektonske ili građevinske struke i ima položeni stručni ispit

Fizička osoba koja je investitor građevine iz 3. skupine **za svoje potrebe** može sama izraditi **geodetski projekt** koji je sastavni dio glavnog projekta ako ima završen DSS, PsveS ili PstrS geodetske struke.

Investitor je dužan osigurati podatke i dokumente potrebne za sastavljanje pisane izjave o izvedenim radovima i uvjetima održavanja ako je tijekom gradnje došlo do **promjene izvođača**.

## 26.     Projektant 📐

**Projektant** **je fizička osoba** koja prema posebnom zakonu ima pravo uporabe strukovnog naziva ovlašteni arhitekt ili ovlašteni inženjer. **Odgovoran je:**

* da projekt koji je izradio **ispunjava propisane uvjete**,
* da je građevina **projektirana u skladu s lokacijskom dozvolom**, odnosno uvjetima za građenje građevina propisanim prostornim planom
* da **ispunjava temeljne zahtjeve za građevinu**,
* zahtjeve propisane za **energetska svojstva zgrada** i druge propisane zahtjeve i uvjete.

Projektant koji je izradio **izmjene i/ili dopune glavnog projekta**, odnosno **izvedbenog projekta odgovoran je za cijeli** glavni projekt, odnosno izvedbeni projekt.

Ako u projektiranju sudjeluje **više projektanata**, za cjelovitost i međusobnu usklađenost projekata odgovoran je **glavni projektant.**

**Glavni projektant:**

* može biti istodobno i **projektant** jednog od dijelova glavnog projekta.
* može prilikom izrade projekta biti **koordinator zaštite na radu** ako ispunjava uvjete
* **određuje ga investitor** ugovorom o projektiranju ili druga osoba određena tim ugovorom

## 27. Izvođač 👷

**Izvođač** **je osoba koja gradi ili izvodi** pojedine radove na građevini.

Graditi može osoba koja **ispunjava uvjete za obavljanje djelatnosti građenja** prema posebnom zakonu.

Izvođač može **pristupiti građenju** na temelju **pravomoćne, odnosno izvršne građevinske dozvole** na svoju odgovornost i nakon što je prethodno izvršena prijava građenja. **Dužan je graditi u skladu s građevinskom dozvolom, ZOG, tehničkim propisima, posebnim propisima**, pravilima struke i pri tome \(\*\):

1. povjeriti izvođenje građevinskih radova i drugih poslova osobama koje ispunjavaju propisane uvjete za izvođenje tih radova, odnosno obavljanje poslov
2. radove izvoditi tako da se ispune temeljni zahtjevi za građevinu, zahtjevi propisani za energetska svojstva zgrada i drugi zahtjevi i uvjeti za građevinu
3. ugrađivati građevne i druge proizvode te postrojenja u skladu s ZOG i posebnim propisima
4. osigurati dokaze o svojstvima ugrađenih građevnih proizvoda u odnosu na njihove bitne značajke, dokaze o sukladnosti ugrađene opreme i/ili postrojenja, isprave o sukladnosti određenih dijelova građevine s temeljnim zahtjevima za građevinu, kao i dokaze kvalitete
5. gospodariti građevnim otpadom nastalim tijekom građenja na gradilištu sukladno propisima koji uređuju gospodarenje otpadom
6. oporabiti i/ili zbrinuti građevni otpad nastao tijekom građenja na gradilištu
7. sastaviti pisanu izjavu o izvedenim radovima i o uvjetima održavanja građevine.

Građevine za koje **se ne izdaje građevinska dozvola** izvođač je dužan graditi u skladu s GP, ZOG, tehničkim propisima, posebnim propisima i pravilima struke,

**Imenuje inženjera gradilišta**, odnosno voditelja radova u svojstvu odgovorne osobe koja vodi građenje, odnosno pojedine radove koji je odgovoran za provedbu obveza \(\*\)

Ako u građenju sudjeluju **dva ili više izvođača**, investitor ugovorom o građenju određuje **glavnog izvođača** koji je odgovoran za međusobno usklađivanje radova i koji imenuje glavnog inženjera gradilišta.

**Glavni inženjer gradilišta:**

* odgovoran je za cjelovitost i međusobnu usklađenost radova,
* za međusobnu usklađenost provedbe obveza \(\*\)
* koordinira primjenu propisa kojima se uređuje sigurnost i zdravlje radnika tijekom izvođenja radova.
* može biti istodobno i inženjer gradilišta jednog od izvođača, tj. voditelj radova za određenu vrstu radova.

Glavni inženjer gradilišta, inženjer gradilišta i voditelj radova mogu biti osobe koje ispunjavaju uvjete za obavljanje tih poslova prema posebnom zakonu.



## 28.  Što izvođač mora napraviti nakon što završi građenje?

Mora napisati pisanu izjavu izvođača.

## 29. Tko može graditi?

Pravna osoba upisana u sudski registar, fizička osoba obrtnik, privatna osoba za svoje potrebe prema zakonima o poslijeratnoj obnovi i o područjima posebne državne skrbi.

## 30. Uvjeti za odgovorne osobe za izvođenje radova _– prema novom zakonu NN 78/15_

#### Pravo na upis u **imenik ovlaštenih voditelja** _**građenja**_ ima fizička osoba koja kumulativno ispunjava sljedeće uvjete:

1. da je završila odgovarajući preddiplomski i diplomski sveučilišni studij/integrirani preddiplomski i diplomski sveučilišni studij i stekla akademski naziv magistar inženjer, ili da je završila odgovarajući specijalistički diplomski stručni studij i stekla stručni naziv stručni specijalist inženjer ako je tijekom cijelog svog studija stekla min. 300 ECTS, odnosno da je na drugi način stekla odgovarajući stupanj obrazovanja i ima min.3god radnog iskustva

* da je završila studij i stekla stručni naziv stručni prvostupnik inženjer/ sveučilišni prvostupnik  inženjer odgovarajuće struke, odnosno da je na drugi način stekla odgovarajući stupanj obrazovanja odgovarajuće struke i ima min. 4 godine radnog iskustva u struci
* da je završila studij i stekla stručni naziv pristupnik inženjer odgovarajuće struke, odnosno da je na drugi način propisan stekla odgovarajući stupanj obrazovanja odgovarajuće struke i da ima min. 5god radnog iskustva

2. da je ispunila uvjete sukladno posebnim propisima kojima se propisuje polaganje stručnog ispita.

Upisom u imenik ovlaštenih voditelja građenja automatski se stječe pravo za obavljanje poslova ovl. voditelja radova.



#### Pravo na upis u **imenik ovlaštenih voditelja** _**radova**_ ima fizička osoba koja kumulativno ispunjava sljedeće uvjete:

1. da je završila odgovarajući preddiplomski i diplomski sveučilišni studij/integrirani preddiplomski i diplomski sveučilišni studij i stekla akademski naziv magistar inženjer, ili da je završila specijalistički diplomski stručni studij kojim se stječe stručni naziv stručni specijalist inženjer ako je stekla min 300 ECTS, odnosno da je na drugi način stekla odgovarajući stupanj obrazovanja odgovarajuće struke i ima min.2god radnog iskustva u struci

* da je završila studij i stekla stručni naziv stručni prvostupnik inženjer / sveučilišni prvostupnik inženjer odgovarajuće struke, odnosno da je na drugi način stekla odgovarajući stupanj obrazovanja i ima min.3god radnog iskustva
* da je završila studij i stekla stručni naziv pristupnik inženjer, odnosno da je na drugi način stekla odgovarajući stupanj obrazovanja odgovarajuće struke i ima min.4god radnog iskustva u struci

2. da je ispunila uvjete sukladno posebnim propisima kojima se propisuje polaganje stručnog ispita.

## 31. Pisana izjava izvođača

**Pisana izjava izvođača sadrži**:

* naziv građevine ili njezinog dijela i klasifikacijsku oznaku, urudžbeni broj i datum izdavanja građevinske dozvole u skladu s kojom je građevina izgrađena,
* podatke o izvođaču \(naziv i sjedište odnosno ime i adresu te OIB\),
* podatke o inženjeru gradilišta odnosno o drugoj odgovornoj osobi koja vodi građenje \(ime i prezime\),
* popis radova na koje se izjava odnosi te s time u vezi podatke o odgovarajućem glavnom i izvedbenom projektu ili njegovom dijelu kojima su dana tehnička rješenja tih radova i podatke o osobama odgovornim za vođenje tih radova,
* izjavu o udovoljavanju uvjetima iz glavnog projekta odnosno izvedbenog projekta glede ispunjavanja temeljnih zahtjeva i drugih uvjeta za građevinu, te lokacijskih uvjeta,
* izvješće o izvođenju radova i ugrađivanju građevnih proizvoda i opreme u odnosu na upute odnosno tehničke upute za njihovu ugradnju i uporabu s uvjetima održavanja građevine s obzirom na izvedeno stanje građevine, ugrađene građevne proizvode, instalacije i opremu u odnosu na projektom predviđene uvjete, s uputama o provedbi radnji održavanja,
* podatke o izmjenama tijekom građenja u odnosu na glavni projekt, te podatke o izmjenama i/ili dopunama građevinske dozvole,
* očitovanje o eventualno neizvedenim radovima i drugim okolnostima tijekom gradnje, te o njihovom utjecaju na uporabljivost građevine,
* druge značajne podatke, ovisno o vrsti građevine i izvedenim radovima \(uvođenje u posao, podatke o dokumentu o udruživanju izvođača koji su se u skladu s posebnim propisom udružili za izvođenje građevine, zapisnik o primopredaji radova i dokumentacije i sl\).

\(1\) Pisanu izjavu izvođača daju svi izvođači koji su sudjelovali u građenju, odnosno izvodili pojedine radove nakon što završe s izvođenjem radova na građevini.

\(2\) Izjave iz stavka 1. ovoga članka do podnošenja zahtjeva za izdavanje uporabne dozvole čuva inženjer gradilišta ili druga odgovorna osoba koja vodi građenje, odnosno glavni inženjer gradilišta kada je imenovan.

U slučaju kada je određen izvođač koji je odgovoran za međusobno usklađivanje radova \(u daljnjem tekstu: glavni izvođač\) pisana izjava glavnog izvođača sadrži podatke o građevini i građevinskoj dozvoli, podatke o glavnom izvođaču \(naziv i sjedište odnosno ime i adresu te OIB\), podatke o glavnom inženjeru gradilišta \(ime i prezime\), izjavu o cjelovitosti i međusobnoj usklađenosti radova, te popis pisanih izjava svih izvođača koji su sudjelovali u građenju građevine.

\(1\) Istinitost i točnost izjava, podataka, izvješća i očitovanja potvrđuje inženjer gradilišta odnosno glavni inženjer gradilišta potpisom pisane izjave izvođača odnosno glavnog izvođača.

\(2\) Glavni inženjer gradilišta supotpisuje i sve izjave izvođača koji su sudjelovali u građenju.

## 32. Glavni inženjer gradilišta, inženjer gradilišta, voditelj radova. O čemu ovisi koji je imenovan?

Izvođač imenuje inženjera gradilišta \(voditelja građenja\) u svojstvu odgovorne osobe koja vodi građenje.

U slučaju izvođenja više grupa/vrsta radova izvođač imenuje voditelje radova u svojstvu odgovornih osoba koje vode pojedine radove \(grupe radova\). Inženjer gradilišta, odnosno voditelj radova odgovoran je za provedbu obveza iz Zakona. Ako u građenju sudjeluju dva ili više izvođača, investitor ugovorom o građenju određuje glavnog izvođača koji je odgovoran za međusobno usklađivanje radova koji imenuje glavnog inženjera gradilišta.

Glavni inženjer gradilišta je odgovoran za cjelovitost i međusobnu usklađenost radova, za međusobnu usklađenost provedbe obveza iz Zakona te ujedno koordinira primjenu propisa kojima se uređuje sigurnost i zdravlje radnika tijekom izvođenja radova. Glavni inženjer gradilišta može biti istodobno i inženjer gradilišta jednog od izvođača, odnosno voditelj radova za određenu vrstu radova. Glavni inženjer gradilišta, inženjer gradilišta i voditelj radova mogu biti osobe koje ispunjavaju uvjete za obavljanje tih poslova prema posebnom zakonu.

Imenovanje voditelj/inženjer ovisi o skupini građevine \(A do G, radovi H i I\), a glavni ili ne o tome tko je glavni izvođač.

## 33.  Nadzorni inženjer 👀

**Nadzorni inženjer je fizička osoba** koja prema posebnom zakonu ima pravo uporabe strukovnog naziva ovlašteni arhitekt ili ovlašteni inženjer i provodi **u ime investitora stručni nadzor građenja**.  **Ne može biti zaposlenik izvođača.**

Na građevinama na kojima se izvodi **više vrsta radova ili radovi većeg opsega** stručni nadzor mora provoditi **više nadzornih inženjera odgovarajuće struke** à u tom slučaju investitor ili osoba koju on odredi dužna je pisanim ugovorom odrediti glavnoga nadzornog inženjera.

**Glavni nadzorni inženjer** odgovoran je za cjelovitost i međusobnu usklađenost stručnog nadzora građenja i dužan je o tome sastaviti **završno izvješće**. -&gt; može biti istodobno i nadzorni inženjer za određenu vrstu radova

**Nadzorni inženjer** **dužan je u** provedbi stručnog nadzora građenja:

1. nadzirati građenje tako da bude u skladu s GD, GP, ZOG, posebnim propisima i pravilima struke
2. utvrditi ispunjava li izvođač i odgovorna osoba koja vodi građenje ili pojedine radove propisane uvjete
3. utvrditi je li iskolčenje građevine obavilaovlaštena osoba
4. odrediti provedbu kontrolnih ispitivanja određenih dijelova građevine u svrhu provjere, odnosno dokazivanja ispunjavanja temeljnih zahtjeva za građevinu i/ili drugih zahtjeva, odnosno uvjeta predviđenih GP ili izvješćem o obavljenoj kontroli projekta i obveze provjere u pogledu građevnih proizvoda
5. bez odgode upoznati investitora sa svim nedostacima, odnosno nepravilnostima koje uoči u glavnom projektu i tijekom građenja, a investitora i građevinsku inspekciju i druge inspekcije o poduzetim mjerama
6. sastaviti završno izvješće o izvedbi građevine



Nadzorni inženjer dužan je u provedbi stručnog nadzora građenja, **kada za to postoji potreba**, **odrediti način otklanjanja nedostataka,** odnosno nepravilnosti građenja građevine. To posebice u slučaju ako:

1. dokumentacijom nije dokazana **sukladnost**, odnosno kvaliteta ugrađenih građevina, proizvoda, opreme i/ili postrojenja
2. izvođač/odgovorna osoba koja vodi građenje ili pojedine radove ZOG ne ispunjava propisane **uvjete**
3. iskolčenje građevine nije obavila **ovlaštena** osoba

Provedba dužnosti i način otklanjanja nedostataka, odnosno nepravilnosti upisuje se u građevinski dnevnik.

**Stručni nadzor građenja provodi se** **prilikom građenja svih građevina i izvođenja svih radova za koje se izdaje građevinska dozvola i/ili uporabna dozvola.**

**Stručni nadzor građenja 3. skupine građevina** provodi se **samo u odnosu na ispunjavanje temeljnog zahtjeva mehaničke otpornosti i stabilnosti.**

## 34. Kako mora postupiti nadzorni inženjer ako proizvod ne zadovoljava kvalitetom?

Upisati nedostatak u građevinski dnevnik, narediti zamjenu proizvoda i/ili uklanjanje dijela građevine. Ako ne utječe na temeljne zahtjeve može ostati u dogovoru s investitorom za smanjenje cijene.

**NI određuje način otklanjanja nedostataka/nepravilnosti građenja** građevine ako dokumentacijom o ispitivanjima određenih dijelova građevine nije dokazana sukladnost, odnosno kvaliteta ugrađenih građevina, njihovih dijelova, proizvoda, opreme i/ili postrojenja, na sljedeći način:

1. određivanjem kontrolnog tijela i načina provedbe postupaka kojima se može utvrditi stvarno stanje u odnosu na sukladnost/kvalitetu ugrađenih dijelova građevine,opreme..
2. određivanjem računske ili druge provjere ispunjavanja propisanih zahtjeva za građevinu pri čemu se uzima u obzir stvarno stanje u odnosu na sukladnost,
3. drugim primjerenim načinom kojim se može utvrditi zatečeno stvarno izvedeno stanje građevine \(očevidom, uvidom u dokumentaciju građevine, uzimanjem i ispitivanjem uzoraka sklopova građevine, proračunima i sl.\) u svrhu usporedbe sa svojstvima koje mora imati građevina odnosno njezini dijelovi.

**NI u svrhu otklanjanja nedostataka odnosno nepravilnosti građenja, zabranjuje:**

* izvođenje, odnosno nastavak izvođenja radova ako izvođač ne ispunjava uvjete propisane posebnim zakonom.
* vođenje građenja, odnosno vođenje pojedinih radova ako odgovorna osoba ne ispunjava uvjete propisane posebnim zakonom.
* zabranjuje izvođenje, odnosno nastavak izvođenja radova u slučaju da nije provedeno iskolčenje građevine ili da iskolčenje građevine nije obavila ovlaštena osoba

**Zabrane se upisuju u građevinski dnevnik odmah nakon utvrđenja činjenica**. Izvođač je obvezan nakon upisane zabrane osigurati građevinu odnosno dio građevine na kojoj se građenje prekida.

Izvođenje radova, vođenje građenja i vođenje pojedinih radova **smije se nastaviti** nakon što nadzorni inženjer utvrdi da su nedostaci otklonjeni i upiše u građevinski dnevnik prestanak zabrane građenja, odnosno prestanak zabrane vođenja građenja ili vođenja pojedinih radova.

## 35.  Završno izvješće nadzornog inženjera o izvedbi građevine sadrži

**Završno izvješće nadzornog inženjera o izvedbi građevine sadrži:**

1. naziv građevine ili njezinog dijela s klasifikacijskom oznakom, urudžbenim brojem i datumom izdavanja građevinske dozvole u skladu s kojom je građevina izgrađena
2. podatke o imenovanju nadzornog inženjera i glavnog nadzornog inženjera, te podatke o nadziranim radovima i odgovarajućem izvedbenom projektu ili njegovom dijelu
3. izjavu o usklađenosti građenja građevine s građevinskom dozvolom, projektima, Zakonom o gradnji i posebnim propisima
4. izjavu o usklađenosti iskolčenja građevine s dokumentom na temelju kojeg je provedeno iskolčenje i glavnim projektom
5. izvješće o provedbi kontrolnih ispitivanja i drugih kontrolnih postupaka u pogledu ocjenjivanja sukladnosti odnosno dokazivanja kvalitete određenih dijelova građevine odnosno građevine u cjelini
6. očitovanje o nepravilnostima uočenim tijekom građenja kao i o nedostacima građenja i njihovom otklanjanju te o njihovom utjecaju na uporabljivost građevine
7. podatke o vođenju, objedinjavanju i pohrani građevinskog dnevnika
8. izvješće o izmjenama tijekom izvođenja radova u odnosu na glavni projekt, te o izmjenama i dopunama građevinske dozvole
9. izvješće o provedenom pokusnom radu ako je proveden
10. izvješće o pokusnom opterećenju ako je provedeno
11. očitovanje o eventualno neizvedenim radovima koji su predviđeni glavnim projektom, a koji nemaju utjecaja na uporabljivost građevine
12. druge podatke u svezi s nadzorom ovisno o vrsti građevine i izvedenim radovima \(uvođenje u posao, primopredaja radova i dokumentacije i sl.\)

Završno izvješće nadzornog inženjera sastavlja se na hrvatskom jeziku latiničnim pismom.

Završno izvješće nadzornog inženjera za građevine **za koje se ne izdaje građevinska dozvola** mora sadržavati podatke o **glavnom projektu, tipskom projektu ili projektu uklanjanja građevine** na temelju kojih su izvedeni radovi o kojima se sastavlja završno izvješće



**Završno izvješće nadzornog inženjera o uklanjanju građevine sadrži**:

2. podatke o imenovanju nadzornog inženjera i glavnog nadzornog inženjera, te podatke o nadziranim radovima i odgovarajućem izvedbenom projektu ili njegovom dijelu

3. izjavu o usklađenosti građenja građevine s građevinskom dozvolom, projektima, Zakonom o gradnji i posebnim propisima

6. očitovanje o nepravilnostima

7. podatke o vođenju, objedinjavanju i pohrani građevinskog dnevnika

8.  izvješće o izmjenama tijekom izvođenja radova u odnosu na glavni projekt, te o izmjenama i dopunama građevinske dozvole

11. očitovanje o eventualno neizvedenim radovima koji su predviđeni glavnim projektom, a koji nemaju utjecaja na uporabljivost građevine

12. druge podatke u svezi s nadzorom ovisno o vrsti građevine i izvedenim radovima \(uvođenje u posao, primopredaja radova i dokumentacije i sl.\)

## \[36\] Revident 🕵

**Revident je fizička osoba** ovlaštena za kontrolu projekata.

Ovlaštenje za obavljanje kontrole projekata daje i ukida Ministarstvo.

Ovlaštenje za obavljanje kontrole projekata može se dati osobi koja prema posebnom zakonu ima pravo na obavljanje poslova projektiranja u području kontrole projekta, s najmanje deset godina radnog iskustva u projektiranju i koja ispunjava druge uvjete propisane pravilnikom propisan od strane ministra, kao i pobliže uvjete za davanje i oduzimanje ovlaštenja za obavljanje kontrole projekata kojima se dokazuje ispunjavanje tih uvjeta, a propisano pravilnikom od strane ministra.

Revident je odgovoran da projekt ili dio projekta za koji je proveo kontrolu i dao pozitivno izvješće udovoljava zahtjevima po Zakonu, po posebnim zakonima i propisima donesenih na temelju tih zakona, tehničkih specifikacija i pravila struke u pogledu kontroliranog svojstva.

Revident ne može obaviti kontrolu projekta u čijoj je izradi u cijelosti ili djelomično sudjelovao ili ako je taj projekt u cijelosti ili djelomično izrađen ili nostrificiran u pravnoj osobi u kojoj je zaposlen.

Ovlaštenje se daje za obavljanje kontrole projekata s obzirom na mehaničku otpornost i stabilnost građevnih konstrukcija

1. betonskih i zidanih konstrukcija \(BK\)
2. metalnih i spregnutih konstrukcija \(MK\)
3. drvenih konstrukcija \(DK\)
4. geotehničkih konstrukcija \(GK\)

Ovlaštenje se daje ovlaštenom inženjeru građevinarstva s najmanje **10 godina radnog iskustva** u struci koji je projektirao **statički složene konstrukcije** \(min. 10 statički složenih konstrukcija\), koji je proveo najmanje **jedan stručni nadzor statički složene konstrukcije** i koji je dao **značajan doprinos tehničkoj struci** \(kroz znanstvene ili stručne radove\).

Kontroliraju se konstrukcije veće od 800m2 i raspona preko 10m, konzole preko 5m i visine preko 20m, ovješene fasade.

